# Fungsi

## Apakah fungsi?
Bayangkan satu mesin. Apabila kita memasukkan satu nombor ke dalam mesin ini, mesin ini akan mengeluarkan satu dan hanya satu nombor. Inilah **fungsi**, sesuatu mesin yang mengeluarkan **satu dan hanya satu** nombor apabila diberi satu nombor.   

```{admonition} Definisi yang lebih formal
:class: note
Fungsi ialah hubungan antara dua set di mana semua unsur-unsur dalam set pertama **dipetakan** kepada satu dan hanya satu unsur dalam set kedua.
```

Menggunakan analogi mesin di atas, katakan mesin kita yang bernama $f$ akan mengeluarkan $3$ apabila $1$ dimasukkan; kita boleh kata $f$ **memetakan** $1$ kepada $3$. Ayat ini dalam notasi matematik ialah $f:1 \to 3$

Katakan $f$ kita ini juga dapat mengeluarkan $4$ apabila diberi $2$, dan $5$ apabila diberi $3$; ataupun dalam notasi matematik, $f:2 \to 4$ dan $f:3 \to 5$. Kita dapat memerihalkan hubungan ketiga-tiga ini dengan menggunakan konsep **set**. 

Kita akan mengumpulkan nombor-nombor yang dimasukkan ke dalam $f$ dalam satu set, $X = \{1,2,3\}$. Nombor-nombor yang dikeluarkan oleh $f$ pula dikumpulkan dalam satu lagi set, $Y = \{3,4,5\}$. Dengan ini, kita dapat merumuskan ketiga-tiga hubungan dalam satu ungkapan, $f:X \to Y$

Set nombor-nombor yang dimasukkan ke dalam suatu fungsi dipanggil **domain**, dan unsur-unsurnya dipanggil **objek**. Sebaliknya, set nombor-nombor yang dikeluarkan oleh suatu fungsi dipanggil **kodomain**, dan unsur-unsurnya dipanggil **imej**.

