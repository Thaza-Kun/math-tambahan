# Persamaan dan Ketaksamaan Kuadratik

Pertimbangkan dua persamaan di bawah:
1. $4x-5=20,$
2. $2x^2+2=10.$

Kedua-kedua persamaan ini mudah diselesaikan dengan menyongsangkan operasi semata-mata. Kita dapati $x=5$ untuk persamaan pertama dan $x=2$ untuk persamaan kedua.

Sekarang, pertimbangkan persamaan $2x^2-5x=25$. Kini, kaedah penyongsangan mudah yang digunakan sebelum ini tidak memadai untuk mencari nilai $x$. Berbeza dengan dua persamaan sebelum ini yang sama ada mempunyai anu $x$ atau anu $x^2$ sahaja, persamaan ini mempunyai kedua-dua $x$ dan $x^2$ dalam satu persamaan yang sama. Untuk menyelesaikan persamaan berbentuk sebegini, kita perlukan kaedah yang baharu.

## Persamaan Kuadratik
Persamaan yang diperkenalkan sebentar tadi adalah persamaan kuadratik. Secara amnya, sebuah persamaan kuadratik ditulis begini:
```{math}
:label: algebra_kuadratik_am
ax^2 + bx + c = 0,
```
dengan keadaan bahawa $a$, $b$, dan $c$ adalah suatu pemalar dan $x$ adalah suatu pemboleh ubah serta syarat bahawa $a\neq 0$.